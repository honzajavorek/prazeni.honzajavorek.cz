Title: Tallinn
Date: 2015-08-29 16:24:00
Author: Zuzka


Z Helsinek pluje do Tallinnu několik trajektů denně od různých společností. Když
jsme se vrátili z Nuuksia a hledali info, čím bychom mohli jet, vyšel nám z toho
nejlíp až noční trajekt a tím pádem jsme měli ještě pár hodin na Helsinky. To už
jsme chodili jen tak po známých místech, stejně jako všichni ostatní jsme se
natáhli na trávu v parku a užívali pohodu. Jo a potkali jsme
[beeršalinu!](https://en.wikipedia.org/wiki/Sp%C3%A5rakoff)

![obrázek]({filename}/images/tumblr_inline_ntuk3hUcAC1t37x0f_540.jpg)

![obrázek]({filename}/images/tumblr_inline_ntuk8da3wu1t37x0f_540.jpg)

Trajekt odplouval z Helsinek zrovna při západu slunce, takže jsme se s Finskem
rozloučili parádně. Honza se v průběhu plavby vydal na lov do duty free shopu a
jinak už na plavbě nebylo nic moc zajímavého, byli jsme rádi, že jsme našli
zásuvku a na tabletu zjistili nějaké další užitečné info. Do Tallinnu jsme
dopluli něco po půlnoci a následně jsme se vydali pěšmo do city kempu, což
nakonec byla pořádná procházka a dorazili jsme až kolem 2 ráno. Na recepci už
nikdo nebyl, tak jsme si prostě našli kus trávy a rozbili stan. Naštěstí kemp
nebyl nějak oplocený... Ráno jsme využili sprchu, sbalili se a vyrazili směrem k
centru, ale vzali jsme to procházkou přes parky,
[Lauluväljak](https://en.wikipedia.org/wiki/Tallinn_Song_Festival_Grounds) -
alias plocha pro masové estonské zpěvy, dál přes
[zámek](https://en.wikipedia.org/wiki/Kadriorg_Palace) a zahrady. Chtěli jsme si
nechat bágly v úschovně na vlakovém nádraží, ale vybrali jsme si špatné nádraží
s krátkou otevírací dobou, takže nezbylo než se s plnou polní vydat do
historického jádra města.

![obrázek]({filename}/images/tumblr_inline_ntuka7Xw2Z1t37x0f_540.jpg)

![obrázek]({filename}/images/tumblr_inline_ntukeaYoA01t37x0f_540.jpg)

![obrázek]({filename}/images/tumblr_inline_ntukf9Gte11t37x0f_540.jpg)

Historická část Tallinnu je zakonzervovaná minulost - skvěle dochované
[hradby](https://en.wikipedia.org/wiki/Walls_of_Tallinn) a domy, kde na každém
druhém vchodu najdete ceduli s informací, co nebo kdo v tomto konkrétním domě
dřív bylo. V jednom z
[kostelů](https://en.wikipedia.org/wiki/St._Olaf's_Church,_Tallinn) se dá za
vstupné vystoupat na střechu, to jsme využili a rozhled odtud stál za to. Jinak
nahoře ve věži sedí paní, která poskytuje první pomoc těm, co přecenili svoje
síly. Schodů bylo dost. V Tallinnu jsme taky narazili na [nejstarší nepřetržitě
provozující lékárnu](https://en.wikipedia.org/wiki/Raeapteek) v Evropě, ale
motalo se tam strašně turistů a zároveň lidi, co si přišli normálně nakoupit
léky.  

![obrázek]({filename}/images/tumblr_inline_ntukkrITBy1t37x0f_540.jpg)

![obrázek]({filename}/images/tumblr_inline_ntul2aWdFh1t37x0f_540.jpg)

![obrázek]({filename}/images/tumblr_inline_ntul4oo7Q81t37x0f_540.jpg)

Celé historické centrum včetně nádvoří u
[hradu](https://en.wikipedia.org/wiki/Toompea_Castle) (dnes budova parlamentu) a
[ortodoxního pravoslavného
kostela](https://en.wikipedia.org/wiki/Alexander_Nevsky_Cathedral,_Tallinn) jsme
za pár hodin procourali a vyzbrojeni radami a vzácnou mapkou z informačního
centra jsme se vydali na autobusové nádraží, odkud jsme měli odjet nočním
dálkovým spojem do Võsu - malého přímořského letoviska. Kde tam budeme spát jsme
neměli nejmenší tušení...

![obrázek]({filename}/images/tumblr_inline_ntul88if5x1t37x0f_540.jpg)

![obrázek]({filename}/images/tumblr_inline_ntul93DLI81t37x0f_540.jpg)
