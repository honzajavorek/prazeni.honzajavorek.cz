Title: Epochální výlet do San Francisca
Date: 2014-12-21 08:37:00
Author: Honza


Tak. V pondělí, tedy za dva dny, letím domů. To to uteklo, co? Moc jsem
vás nakonec těmi zážitky ze San Francisca nezásobil, co? No, nedá se nic
dělat. Zkusím to shrnout do jednoho guláše.

![obrázek]({filename}/images/tumblr_inline_ngx7mvYmfM1t36z1g.jpg)

Problém je, že když někam jedu na na tři dny, tak se pro to místo
nadchnu, obejdu všechny památky, nafotím co se dá, v hlavě shromažďuji
postřehy a mám chuť o tom psát nějaké články. Jenže když jsem někde
měsíc nebo půl roku, tak si po nějaké době zvyknu a už se mi to vlastně
tak hluboce rozebírat nechce. Dojmy jsou kouskovaté a rozmělněné mezi
práci (kdysi na Erasmu mezi školu), už to není všechno tak intenzivní,
člověk se věnuje běžnému životu a už mu ani jeho vlastní dny nepřipadají
taková bomba, aby o tom hned musel někde referovat.

![obrázek]({filename}/images/tumblr_inline_ngx8pbP5M11t36z1g.jpg)

![obrázek]({filename}/images/tumblr_inline_ngx7xmYSoD1t36z1g.jpg)

![obrázek]({filename}/images/tumblr_inline_ngx8prrSTG1t36z1g.jpg)

V San Franciscu je teď zima, což znamená, že dost často lije. Měli jsme
tady i jednu srandovní bouřku, která vlastně ani bouřkou nebyla a jenom
pršelo, ale zpanikařilo z toho celé město. Není to tady na déšť moc
dělané. Jestli my se někde perem se něhem (zatímco ve Finsku to mají
pošéfované), tak tady se perou s deštěm (zatímco u nás to máme
pošéfované).

No, ale i přesto, že pršelo, že jsem na začátku na zajímavosti kašlal a
i přesto, že tu je teď půl dne tma, tak si myslím, že jsem toho nakonec
viděl docela docst. Nad očekávání.

![obrázek]({filename}/images/tumblr_inline_ngx8q5aKIx1t36z1g.jpg)

![obrázek]({filename}/images/tumblr_inline_ngx8qjM6RH1t36z1g.jpg)

![obrázek]({filename}/images/tumblr_inline_ngx8r4XBdO1t36z1g.jpg)

Nu, za celý ten měsíc jsem teda nakonec viděl následující:

-   Golden Gate Bridge (červený most)
-   The Avenues, Golden Gate Park (moc fajn park), Lands End, Ocean
    Beach (Pacifik)
-   Bay Bridge, Treasure Island (most přes bay do Oaklandu, výhledy
    na SF)
-   Haight-Ashbury (centrála všech hipísáků světa)
-   Twin Peaks (dva kopečky nad městem, odkud je výhled)
-   China Town (čínská čtvrť)
-   Russian Hill (Lombard St. - nejklikatější ulice), Nob Hill (jakože
    gotická katedrála), Telegraph Hill (Coit Tower - rozhledna), Cable
    Cars (takové ty slavné lanovky přes SF kopečky)
-   Fisherman's Wharf, Pier 39 (hrozně turistické nábřeží s volně
    žijícími lachtany)
-   Mission District (hispánská čtvrť)
-   Castro District (duhová gay čtvrť)
-   North Beach a místa kde vznikala Beat Generation
-   Sausalito (městečko v zátoce za červeným mostem)
-   San Mateo trochu, San Jose
-   Mt. Diablo trochu

Lombard St. ve skutečnosti nejklikatější není, to je nějaká jiná ulice,
ale tato je turistickou atrakcí, tak jsem tam šel se podívat. A je to
dost vtipné, hlavně pozorovat ty turisty tam :-D

![obrázek]({filename}/images/tumblr_inline_ngx897Lj5u1t36z1g.jpg)

![obrázek]({filename}/images/tumblr_inline_ngx8rhZfGu1t36z1g.jpg)

Neviděl jsem Alcatraz, protože se mi tam na začátku ještě nechtělo a
když už se mi tam celkem i chtělo, tak už tam nebylo s kým jet. Samotný
jsem se raději projel někam na kole.

![obrázek]({filename}/images/tumblr_inline_ngx85aFR551t36z1g.jpg)

![obrázek]({filename}/images/tumblr_inline_ngx7rnSHui1t36z1g.jpg)

![obrázek]({filename}/images/tumblr_inline_ngx7t8ebLz1t36z1g.jpg)

Ještě toho spousta zbývá, takže kdybych se sem podíval zase, tak budu
mít pořád co dělat. No a kdyby náhodou, tak je tu pořád ještě okolí SF,
které jsem moc neprozkoumal - žádné sekvoje, žádné národní parky, žádné
víno v Nappa, atd. Pršelo, nebylo moc s kým, nebo nebylo jak - zkusil
jsem něco objet na kole, ale třeba půjčeným autem by to asi bylo lepší.
A to jsme zase u toho, že nebylo moc s kým. Ve více lidech by to bylo
asi trochu o něčem jiném. Než jsem se rozkoukal, odjela půlka zdejšího
osazenstva domů a teď jsem tu dokonce už úplně sám.

![obrázek]({filename}/images/tumblr_inline_ngx7u0FeVa1t36z1g.jpg)

![obrázek]({filename}/images/tumblr_inline_ngx8ry2OdB1t36z1g.jpg)

San Francisco je pecka co se týče jídla. Chcete-li ochutnat jakoukoliv
kuchyni na světě a chcete-li přitom být na jednom místě, jeďte sem.
Zapomeňte na česká ušmudlaná asijská bistra. Tady neexistuje asijské
bistro, protože Asie je přece velká - je tu vietnamská kuchyně, čínská,
japonská, barmská, indická, ... Je-libo etiopskou kuchyni? Čerstvé
sushi, včera letadlem přepravené z Tokia? Brazilský steak house all
inclusive? Živý krab? Smažená kreveta? Všechno se tu najde.

![obrázek]({filename}/images/tumblr_inline_ngx83dBtyG1t36z1g.jpg)

![obrázek]({filename}/images/tumblr_inline_ngx7o5ocS51t36z1g.jpg)

No, akorát že já žádné takové věci neznám a vůbec nic z toho neumím jíst
:-D Neznám plody moře a přijdou mi divné, nevím co znamená polovina
názvů jídel ve všech asijských kuchyních, mám tragickou slovní zásobu i
v angličtině co se týče stravování, nemám rád jídla, které mají nohy a
oči a tykadla, děsí mě všechny ty sladké nebo smažené americké pokrmy,
nelibuji si v ostrých věcech, neumím jíst kraby, atd. Jsem rád, že se
trochu najím hůlkama. Průzkumy neznámých kuchyň tudíž probíhaly
sporadicky, spíše za dodání kuráže kolegy nebo přímo s instruktáží od
druhých jak co jíst, jako třeba u toho sushi, které bylo teda výborné,
ale sám bych netušil co si objednat nebo jak to požít :-) I tak jsem
toho na můj vkus zažil nového dost, co se týče jídla. Ale už se fakt
těším domů na nějaký kus řízku nebo guláš nebo i blbé těstoviny s něčím.
Prostě obyčejné jídlo! :-) Mou jedinou záchranou tady byly indické nebo
mexické pokrmy, v nichž jsem se ještě tak nějak trochu dokázal
zorientovat.

![obrázek]({filename}/images/tumblr_inline_ngx8asyHV91t36z1g.jpg)

![obrázek]({filename}/images/tumblr_inline_ngx8baDq8J1t36z1g.jpg)

Restaurace tady fungují dost zvláštně a trvalo mi, než jsem přišel na
to, jak se s tím poprat. Pokud jsou totiž dobré, tak se tam prostě stojí
fronty. Buď si uděláte rezervaci, nebo přijdete a stojíte, než se uvolní
nějaký stůl a posadí vás tam. Můžete čekat třeba 20 minut, ale i dvě
hodiny. Nikomu to moc nevadí a je to známka toho, že restaurace je
dobrá. Ostatně fronty mají rádi všude - jak někde není fronta, tak to
prostě není dobrý! Jo a ve všech barech a restauracích je tady zakázáno
kouřit. To je teda super.

![obrázek]({filename}/images/tumblr_inline_ngx8ca24HF1t36z1g.jpg)

![obrázek]({filename}/images/tumblr_inline_ngx8coX7381t36z1g.jpg)

![obrázek]({filename}/images/tumblr_inline_ngx8sgwBT31t36z1g.jpg)

Všiml jsem si taky, že skejt je tu úplně normální dopravní prostředek,
jezdí tady na něm hrozně moc lidí. Nevím, jestli je to jakože Amerika,
nebo jestli je to tu tak oblíbené díky těm kopcům... ale jako - nikdy
jsem na skejtu nejel, tak netuším třeba jak to brzdí. Dneska jsem
sjížděl jeden hóódně prudký kopec na kole, pomaličku s brzdama a měl
jsem co dělat, abych si neklovl do silnice přede mnou.

![obrázek]({filename}/images/tumblr_inline_ngx7yqpMLK1t36z1g.jpg)

![obrázek]({filename}/images/tumblr_inline_ngx7wbspbg1t36z1g.jpg)

![obrázek]({filename}/images/tumblr_inline_ngx7y2DQLs1t36z1g.jpg)

Stejně tak je tady úplně normální dopravní prostředek
[Tesla](http://www.teslamotors.com/) :-) Nebo [Uber](http://uber.com/),
tím to tady žije. A co se týče vozového parku, to je vůbec zajímavé. Za
celou dobu jsem nejspíš neviděl jedinou škodovku, ale jinak se tu dá
vidět od různých veteránů přes takové ty staré americké silniční koráby
až po nějaká Lamborghini a Porsche úplně všechno. A hodně lidí tu má
všelijaká SUV. Čím mohutnější auto, tím lepší. Stejně tak jsou mohutné
autobusy, náklaďáky, apod. Naše evropské náklaďáky by tady vypadaly jako
chudáčci i vedle poštovního auta.

![obrázek]({filename}/images/tumblr_inline_ngx8o5qmCg1t36z1g.jpg)

![obrázek]({filename}/images/tumblr_inline_ngx7zqxFre1t36z1g.jpg)

![obrázek]({filename}/images/tumblr_inline_ngx8szq5Zo1t36z1g.jpg)

Jo a jak jsem psal o tom, že jsou tu bezďáci a je jich tu plno, tak to
je sice fakt, ale zjistil jsem, že je tu posílají z celé USA, protože
tady prý neumrznou :-) No a taky tady lidi dělají různé charitativní
akce a krmí je a dávají jim deky a tak - a to i ti hipsteři z práce, o
kterých jsem myslel, že žijou v nějaké úplné bublině. Jako sice žijou v
bublině, ale aspoň se o ty bezďáky trochu starají, no.

![obrázek]({filename}/images/tumblr_inline_ngx8d8kqR91t36z1g.jpg)

![obrázek]({filename}/images/tumblr_inline_ngx8e58Fa91t36z1g.jpg)

![obrázek]({filename}/images/tumblr_inline_ngx8diq7rT1t36z1g.jpg)

![obrázek]({filename}/images/tumblr_inline_ngx8u3PiZP1t36z1g.jpg)

![obrázek]({filename}/images/tumblr_inline_ngx8tj9wwE1t36z1g.jpg)

![obrázek]({filename}/images/tumblr_inline_ngx91dgZSP1t36z1g.jpg)

Co se týče Vánoc, tak ty přišly dost pozdě oproti českému říjnovému
bláznovství. Tady je totiž Halloween a pak Thanksgiving, takže to Vánoce
o dost zdrží. Po Thanksgiving (čtvrtek) je černý pátek, kdy jsou takové
ty šílené slevy na všechno, a tím "oficiálně" startuje vánoční sezóna a
lidi začnou zdobit stromky a domky a všechno kolem sebe. U nás žádné
takové svátky nejsou, takže obchody se zdobí už na konci srpna. To mi tu
fakt nechybělo. No a i tak, jak tady není ten sníh nebo zima a člověk
nemá televizi s reklamama a nečte moc české zprávy, tak jsem vlastně od
Vánoc takový dost izolovaný letos. Jako vidím ty stromky a ozdoby a v
obchodech a restauracích hrajou vánoční písničky od koled po Franka
Sinatru, ale nějak mě to prostě nenastartuje, když stejně vidím kolem
sebe palmy a když se poštěstí, dá se venku chodit pořád i v košili. A
ani když ty palmy obtočí žárovkama, tak mě to nenabudí. Asi jsem prostě
kulturně svázán s trhy na Svoboďáku a turbomoštem, co naplat.

![obrázek]({filename}/images/tumblr_inline_ngx7prvY0u1t36z1g.jpg)

![obrázek]({filename}/images/tumblr_inline_ngx7q9L8c11t36z1g.jpg)

No a víc postřehů nemám. Viděl jsem v trolejbuse upozornění, že
minimální mzda v San Franciscu je \$11,05 za hodinu. Ale je dobrý to
brát v kontextu města, které je jedno z nejdražších míst v USA (pozemky
mají větší hodnoty než na Manhattanu).

![obrázek]({filename}/images/tumblr_inline_ngx8epzSN71t36z1g.jpg)

![obrázek]({filename}/images/tumblr_inline_ngx8ukT79G1t36z1g.jpg)

Kdybyste někdy jeli do San Francisca, nebo kdybych sem jel zase já a
chtěl si to připomenout, sepsal jsem si takový návod jak zůstat naživu,
aneb "stay safe in SF":

-   ve dne
    -   být na pozoru v Civic District, kolem Market St. a v SoMa
    -   být o dost víc na pozoru v Tenderloin
-   za tmy    
    -   být o dost víc na pozoru v Civic District, kolem Market St. a v
        SoMa
    -   vůbec nechodit do Tenderloin a raději ani do 6th St.
-   kdykoliv  
    -   za žádných okolností se nepřibližovat k Bay View a Hunters Point
        nebo k West Oaklandu (což už teda není ani SF, ale pro jistotu)

Zatímco ty nejnebezpečnější místa byste navštívili omylem jen stěží,
zbytek těch problematických míst je přímo v centru města. Třeba Civic
Disctrict je prostě oblast, kde je radnice a univerzita a vládní budovy,
ale holt to není zrovna dobrá adresa. Jdete kolem radnice, která vypadá
jak kopie bílého domu nebo tak něčeho, a říkáte si, jak nejste v nějaké
sluníčkové oblasti, ale pak se rozhlídnete pořádně a zjistíte, že teda
moc nejste :-) Tenderloin je říše zla s divnými lidmi, štětkami, feťáky
a bezďáky (omylem jsem tam párkrát zabloudil, takže vás nestřelí hned do
hlavy - to platí asi spíš pro ten West Oakland - ale necítíte se tam
prostě úplně příjemně), 6th St. je slum bezďáků, v Civic District jsou
hlavně bezďáci a feťáci, tak to tam až tak nebezpečný není, jen je to
divný.

![obrázek]({filename}/images/tumblr_inline_ngx90rQnMQ1t36z1g.jpg)

Obecně hlavně bezďáci nejsou nijak nebezpeční, jen žebrají, spí na ulici
a nejsou nijak agresivní. Market St. a SoMa jsou gentrifikované oblasti,
kde se jich po zemi válejí spousty... je tam dost chudých lidí a zároveň
tam mají kancly třeba Twitter nebo Heroku a bourají se tam celé bloky a
staví se tam místo nich nové mrakodrapy. Není to tam nebezpečný, ale
ulice tam voňavé nejsou.

![obrázek]({filename}/images/tumblr_inline_ngx8gunZfx1t36z1g.jpg)

V SF (a možná je to tak i v jiných US městech) je fakt silný koncept
"distriktů", tzn. nějakého území, které má specifický ráz, lidi,
vlastnosti, atd. Distrikt je ohraničen nějakými ulicemi a dost často se
to prostě změní na několika metrech - žádné pozvolné přechody. Je to
fakt dost zvláštní. Platí to jak pro pohodový a turistický China Town,
tak pro nebezpečný Tenderloin. Stačí ho obejít o ulici vedle a v
podstatě vám nic nehrozí.

![obrázek]({filename}/images/tumblr_inline_ngx8n6qE0x1t36z1g.jpg)

![obrázek]({filename}/images/tumblr_inline_ngx8hccbmD1t36z1g.jpg)

No, čím bych to zakončil? Když už jsem se tak rozepsal... Žádné moudro v
rukávu nemám. Když se ohlédnu, říkám si, že to docela uteklo a že jsem
to nakonec strávil pěkně, ten čas. Nad očekávání :-) A že nebýt toho
počasí a následně i nedostatku parťáků, tak bych tomu celkově asi nic
nevytknul. Musím se naučit lépe prozkoumávat jídlo, protože mi to moc
nejde a zjistil jsem, že moje chutě prostě končí někde 10 cm za
knedlíkem a že s tím ve světě asi moc neobstojím, takže bude lepší, když
se trochu adaptuju a naučím se nejen jíst, ale i vychutnávat takové ty
nožičky a mušličky a ryby a všelijak připravované maso po japonsku a po
africku a kdo ví jak ještě. Ono když člověk zápasí i s blbou plackou a
kusem prazvláštně připraveného kuřete, tak mu to taky trvá hodinu a
nakonec z toho ještě znova vyhládne. Zlatý kolořízky v Ostravě v
[Levském](http://levsky.cz/)!

![obrázek]({filename}/images/tumblr_inline_ngx8ls44N41t36z1g.jpg)

![obrázek]({filename}/images/tumblr_inline_ngx8jjkkYl1t36z1g.jpg)

SF jsem objevoval "od konce" a čím víc jsem se ke konci věnoval těm více
nebo méně turistickým věcem a opouštěl jsem SoMa, abych viděl i ty pěkné
věci, tím častěji jsem na SF koukal s otevřenými ústy a kouzlo některých
míst jsem si opravdu zamiloval. Těším se, až se sem zase někdy vrátím!

![obrázek]({filename}/images/tumblr_inline_ngx8l8akGZ1t36z1g.jpg)

![obrázek]({filename}/images/tumblr_inline_ngx82aHLdu1t36z1g.jpg)

No a taky věřím, že se Zuzejkem se mi pak povede vrátit se na tomto
blogu k tomu předsevzetí, které jsme naznačili v úvodním příspěvku - pár
fotek, trocha textu, hlavně ať to odsýpá a není z toho dvouhodinové
psaní a pro čtenáře román na dlouhé toaletní chvíle. Doteď vlastně
nevím, jestli jsem to neměl dávat spíš na svůj blog, když tohle měl být
náš společný o tom, co zažíváme společně my dva. Hm.

![obrázek]({filename}/images/tumblr_inline_ngx8iw4eO51t36z1g.jpg)
