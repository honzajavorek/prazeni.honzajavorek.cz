Title: Slaměný Zuzejk doma pod Vítkovem
Date: 2014-12-23 00:05:00
Author: Zuzka


Tak aby to tu nebylo jen o Honzových zážitcích z Ameriky, tak přidávám
své skromné události z doby slaměné. Bude to ale jen v rekapitulaci,
takže:

-   hostila jsem v Praze v listopadu dvě dámské návštěvy. Zdeňule na mně
    testovala nové poznatky z fyzio kurzu a s mamkou jsme protrajdaly
    celý Žižkov, Vinohrady a taky trochu toho centra (+ zámeček v Libni)

    ![obrázek]({filename}/images/tumblr_inline_nh09biB7mt1t37x0f.jpg)

-   řešila jsem další zabydlování - konečný boj s plísní; s domácím jsme
    domluvili pořízení odvlhčovače a taky jsme zajistili důležitou
    opravu oknodveří; podařilo se mi domluvit odvoz, koupit a sestavit
    IKEA gauč; naháněla jsem stále dokola instalatéry, kteří by opravili
    tlak v potrubí, ale při poslední návštěvě jsme ztroskotali na
    nepřístupném bojleru a nepopsaných jističích -&gt; zatím odloženo na
    nový rok

    ![obrázek]({filename}/images/tumblr_inline_nh08uj4Kwy1t37x0f.jpg)

-   trochu jsem sportovala - pokračovala jsem v pravidelném čtvrtečním
    cvičení s trenérem Martinem, zkusila jsem ze zvědavosti běh na
    stezce, taky pár cvičení doma s Jill a jednou plavání během víkendu
    ve Zlíně
-   navštívila jsem nějaké kultůry, nejdřív koncert Symfonického
    orchestru v Obecním domě (kde jsem byla poprvé), potom ve Zlíně v
    klubu Bamboo skvělý koncert Tomova Dixsealu a (rovněž poprvé) ve
    zlínském kongresáku vánoční koncert dechového orchestru, kde
    účinkovali Filip s Magdou, nakonec ještě balet Louskáček na stojáka
    v Národním se Zdeňkou a kukátkem

    ![obrázek]({filename}/images/tumblr_inline_nh09y9ZIQ51t37x0f.jpg)

-   našla jsem si na prosinec brigádu ve firmě pár minut busem z domu,
    takže výborný předvánoční přivýdělek, hledání práce ale pokračuje
    dál
-   přichomejtla jsem se trošinku k týmu kulturního centra Venuše ve
    Švehlovce, tak uvidíme, jestli z toho po svátcích bude nějaká menší
    spolupráce, bylo by to super
-   nechala jsem si doporučit kadeřnictví v Praze a poprvé po víc jak 10
    letech jsem svěřila své vlasy někomu jinému než mé dvorní kadeřnici
-   navštívila jsem vánoční trhy na Staromáku, ale i mé srdíčko teskní
    po brněnském turbomoštu

    ![obrázek]({filename}/images/tumblr_inline_nh09vavjuc1t37x0f.jpg)

A to je tak asi všechno, co by stálo za řeč. Jak jsem již některým
říkala, tak slaměnou samotou jsem nějak zvlášť netrpěla, je to poprvé,
co jsem měla na delší čas bydlení sama pro sebe, takže to bylo pro mě
nové a kralování jsem si celkem užívala. Introvert ve mně je zcela
spokojen. Co si užívám ještě víc, je, po mnoha letech, zima a svátky bez
školy a zkoušek. Juhů. :) No a za chvíli si jdu pro Honzíka na letiště,
takže zuzejkova doba slaměná definitivně končí.
