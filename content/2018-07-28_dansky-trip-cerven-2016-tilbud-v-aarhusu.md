Title:  Dánský trip (červen 2016) - Tilbud v Aarhusu
Date: 2018-07-28 20:18:00
Modified: 2018-07-28 20:18:00
Author: Zuzka

Aarhus je hodně sympatické město. Kromě muzeí, galerií, skanzenů, je tady k obdivování i moderní architekura. My jsme po příjezdu do města obdivovali hlavně obří cykloparkoviště hned u nádraží. Naládovali jsme se kafem a sušenkou a vyrazili pěšky prozkoumat část města a kolem přístavu. Až jsme dorazili k budově kulturního/informačního centra, kde se dalo jen tak vegetit venku i vevnitř. Vybavení uvnitř budovy bylo hodně zajímavé, od různých her třeba po veřejnou 3D tiskárnu. Taky tam byl zavěšený obří gong, který údajně je napojený na místní porodnici a čerství rodiče můžou nechat gong rozezvučet na počest narozeného dítěte. :)

![Dokk1]({filename}/images/01-p1010108.jpg)

![Dokk1]({filename}/images/03-p1010127.jpg)

V centru jsme čekali, až si nás přijde vyzvednout Ivan a vezme nás do města. Nakonec se konečně dostavil a vyrazili jsme kolem řeky do zapadlejší hospůdky řádně oslavit naše setkání. Nakonec jsme se jeli ubytovat k Ivanovi na jeho studijní pokoj, který byl autobusem z centra kus cesty. Předali jsme Ivanovi flašku s červem, ze které byl samozřejmě velmi nadšen.

![pivo]({filename}/images/04-22-20.23.57.jpg)

 Další den šel Ivan do práce a my vyrazili zkoumat město. Přímo v centru jsme navštívili katedrálu z 13. století, s krásnou vyhlídkou z věže a typickým dánským interiérem - jednoduchá čistá výzdoba bohatá na staré fresky. Katedrála je pojmenovaná po sv. Clementovi, patronovi mořeplavců.

![katedrála]({filename}/images/05-p1010145.jpg)

![zvon]({filename}/images/06-p1010148.jpg)

 Na náměstíčku u katedrály byly plochy na vegetění a zelené "přírodní" ostrůvky. My jsme se ale vydali do živější čtvrti s kavárnami a bistry zaměřenými na různé národností kuchyně. Jedna kavárnička ve skandinávském stylu se nám líbila hodně a neodolali jsme návštěvě.

![kavárna]({filename}/images/07-p1010152.jpg)

 Poté jsme pokračovali pěšky dál uličkami, až jsme se připletli ke vstupu do skanzenu. Zrovna se schylovalo k dešti, vstup nebyl nejlevnější, ale po řádném rozmyšlení jsme šli dovnitř. Nakonec to stálo za to, i když jsme nestihli areál projít celý, protože je hodně rozlehlý. Jsou v něm totiž nejen původní dánské chaloupky, ale i domy a stavby z dalších vývojových etap. To vše doplněno o zajímavé prvky, které nám doplňovaly obrázek o bydlení, řemeslech a obecně o životě v Dánsku.
 Jak už to tak bývá, ve skanzenu jsme byli zaručeně poslední návštěvníci a odcházeli jsme po zavíračce. :)

![skanzen a Honza]({filename}/images/08-p1010176.jpg)

![skanzen a Zuzka]({filename}/images/09-p1010194.jpg)

![skanzen]({filename}/images/10-p1010202.jpg)

 Pak jsme se ve městě opět sešli s Ivanem, ale to už jsme objevili senzační akci (jako správní Čecho-Slováci). V místním irském pubu situovaném hned u katedrály jsme zmerčili plakát s tilbudem (rozuměj tilbud=akční cena), kde se dalo objednat pět třetinek různých druhů piv za výhodnou cenu.  Objednávku jsme postupně vylaďovali, až jsme zjistili, které pivo je nejlepší a objednali jsme si občas plato pěti stejných piv. Názvy si bohužel nepamatuju, ale jedno pivo jsme si pojmenovali "chudák" a už jsme mu nikdy neříkali jinak.
 Víc už se toho dne nedělo.

![pivo]({filename}/images/11-p1010227.jpg)

 Nadešel náš poslední den v Dánsku. Zabalili jsme bágly a hurá do města. Vzali jsme to přes hřbitov, ale hlavním cílem byla nově vystavěná čtvrť domů ve tvaru ledovců/ledových ker. Skutečně nás to oslnilo, bylo to jak z vizualizace, ale skutečné. Kochali jsme se architekturou a výhledem na moře a přístav. Co nás dostalo nejvíc, byla asi komunitní zahrádka, kterou jsme objevili schovanou na konci areálu s byty.

![nová výstavba]({filename}/images/02-p1010112.jpg)

![nová výstavba]({filename}/images/12-p1010247.jpg)

![parter domů]({filename}/images/13-p1010249.jpg)

![zahrádky]({filename}/images/14-24-14.02.53.jpg)

![saláti]({filename}/images/15-p1010273.jpg)

 Zpět do centra jsme šli kolem loděnic a místního yacht klubu. Bylo docela vedro a táhli jsme batohy, takže to bylo náročnější, ale zvládli jsme to. Ve městě jsme pak objevili nenápadný vchod do malého muzea věnovaného Vikingům, tak jsme se do něj šli podívat a dozvěděli jsme se tam něco málo z jejich života. Muzeum bylo sympaticky malé, tvořené asi jen dvěma místnostma, nepřehlcené informacemi, přitom ale zajímavě zpracované. Odsud jsme se vydali směrem na místní "náplavku" - prostor u nábřeží, kde se posedávalo na schodech a byla tam fajn atmosféra. Rozhodli jsme se vyřídit pohledy, k nim jsme před tím složitě pořídili známky v obchoďáku a málem jsme za jejich nákup zkrachovali! Čili pokud máte od nás pohled z Dánska, tak si toho hodně važte!

![náplavka]({filename}/images/16-24-16.38.57.jpg)

![ulička]({filename}/images/17-p1010286.jpg)

![pohledy]({filename}/images/18-24-20.04.37.jpg)

 Nakonec jsme ještě šli okouknout nějakou malebnou historickou uličku, kterou měl Honza vytipovanou. To už bylo ale opravdu poslední místo, které jsme navštívili. Vrátili jsme se unavení na náměstíčko před katedrálou, koupili plechovky piva a jen tak vegetili. Připojil se Ivan a samozřejmě jsme museli ještě znovu do irské hospody na tilbud. Tento večer tam byla jiná barmanka a ta vůbec o této tilbudové akci nevěděla, hoši jí museli ukázat plakát. :D

![pivo]({filename}/images/19-24-21.18.26.jpg)

 Nakonec nadešla chvíle, kdy jsme se s Ivanem rozloučili a vydali se na noční vlak do Kodaně rovnou na letiště. Do vlaku v jednom místě nastoupili i vtipní borci, kteří vlekli obří loďáky a basy piv, což jsme nejdřív nechápali, ale pak nám došlo, že asi měli namířeno na vyhlášený festival v Roskilde.
 Na letišti jsme prozývali několik hodin než nám letělo brzo ráno letadlo do Prahy, které jsme tím pádem úspěšně stihli!
