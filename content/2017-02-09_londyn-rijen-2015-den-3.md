Title: Londýn (říjen 2015) - den 3.
Date: 2017-02-09 22:17:00
Modified: 2017-02-09 22:17:00
Author: Zuzka


Třetí den v Londýně byl rozhodně nejnabitější, takže se pokusím psát pokud možno stručně.
Ráno jsme se rozhodli zajít si na kafíčko, takže jsme vyrazili ven a jen jsme číhali na nějaké vhodné místo. Nakonec vyhrála bezejmenná útulná kavárna po cestě na MHD, Honza si dal dlabanec po anglicku a já nějaký sladký hřích. 

Odtud jsme se vydali do centra města směrem k nábřeží Temže, až jsme se ocitli přímo pod kolem London Eye. Zaujaly nás hlavně obří fronty nejen na kolotoč, ale i do známého muzea London Dungeon, které je hned pár metrů vedle a nebýt fronty, ani si jej nevšimneme. Díky zástupům turistů jsme návštěvy těchto atrakcí okamžitě zavrhli a pokračovali jsme po nábřeží dál za doprovodu všudepřítomných pouličních buskerů. Nábřeží je každopádně moc fajn místo na procházku.

Po mostě Golden Jubilee Bridge jsme přešli na druhou stranu řeky, kde jsme nejdřív obdivovali egyptský obelisk Cleopatra´s Needle a pak o kus dál směrem k parlamentu taky Royal Airforce Memorial, kde jsme objevili odkaz na československé piloty RAF. Na silnici podél nábřeží zrovna probíhaly rozsáhlé stavební práce a podle všeho zde budovali londýnskou cyklistickou "dálnici", která tedy alespoň na vizualizacích vypadala skvěle.

Došli jsme pomalu k Big Benu / Parlamentu, kde se mě snažil asi 15 minut Honza hezky vyfotit, ale nějak se pořád nedařilo. Taky jsme samozřejmě nakoukli do Downing Street, jestli třeba nezahlídneme premiéra, ale nic moc jsme přes všechny ty ochranky neviděli. Vyčerpáni jsme si šli odpočinout do klidného parku Victoria Tower Garden schovaného hned za parlamentem. Ještě nám zbývalo obhlídnout zvenku budovu Westminster Abbey, ale ta nás moc nenadchla. Jednak před ní stála opět asi kilometrová fronta turistů a navíc byla zrovna pod plachtou kvůli rekonstrukci (asi). Následovaly chvíle slepého bloudění a nekonečné hledání WC ve Westminsteru.

Další kroky nás zavedly skrz sympatický parčík s jezírky a vodním ptactvem k zajímavé budově ověšené britskýma vlaječkama. Když jsme si ji šli blíž prohlédnout, zjistili jsme, že se tam zrovna shrocují davy lidí a na něco napjatě čekají. Ukázalo se, že čekali na střídání  Horse Guards, což bylo asi nejvíc nudné střídání čehokoliv na světě. :D

Za šera jsme došli na Trafalgar Square, ale ani z něj jsme nebyli moc nadšení - náměstí bylo zastavěné Fun Parkem kvůli probíhajícímu mistrovství v rugby. Nakonec jsme si prošli noční China Town, kde to za tmy opravdu žilo a bylo to zase něco úplně jiného, já jsem si tam v krámu koupila šálu za 4 libry. Taky jsme nějakým omylem vlezli do obřího, lidmi přecpaného obchodu M&M a úplně na závěr jsme skončili na Piccadilly Circus. Zrovna v tu chvíli nám volali kamarádi přímo z Tater, chvíli jsme se pokoušeli o nějaký hovor, ale slyšet bylo jen přiopilou Danku B. a jinak kulové. To byl tak akorát čas to ten den zabalit a vyrazit metrem domů. 

