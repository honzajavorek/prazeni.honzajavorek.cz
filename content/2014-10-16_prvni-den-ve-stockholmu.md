Title: První den ve Stockholmu
Date: 2014-10-16 20:38:00
Author: Honza


Vstali jsme, odletěli do Stockholmu a zjistili jsme, že jsme doma
zapomněli chleba. Ubytovaní jsme přes Airbnb a pan domácí musel být v
práci až do pěti, tak jsme potřebovali něčím vyplnit odpoledne.

Zkusili jsme tedy hledat ten chleba. Zjistili jsme, že na hlavní nákupní
třídě, u budovy parlamentu, ve starém městě, ani v McDonald's chleba
nemají. V mekáči jsme si ale objednali k našim výletním řízkům dvakrát
velké hranolky a oběd byl hotov. Zapomněli sice na okurku, ale nevadilo
nám to.

Abyste se taky něco dověděli, tak Stockholm leží na ostrovech mezi
velkým jezerem (na mapě na západě, tzn. vlevo) a mořem (vpravo). Mezi
nima je stavidlo nebo tak něco, ale vůbec to tam není hezký, protože tam
nad tím vybudovali velký dopravní uzel ze severu na jih a naopak, kde
jezdí vlaky a metro a spousta aut. A protože už je to dlouho, co to
vybudovali, má to nádech trochu jako podchod karvinského nádraží nebo
tunel z Žižkova na Karlín. To jen abyste si nemysleli, že ve Švédsku je
všechno jenom super a hezký. Našli jsme hned jednu věc, která je tu
úplně nejvíc ošklivá!

![obrázek]({filename}/images/tumblr_inline_ndjvmq1ucr1t36z1g.jpg)

Ale celý zbytek Stockholmu je moc hezký. Moje osobní postřehy:

-   mají tady taky koruny a ceny jsou skoro stejné jako u nás, akorát že
    jejich koruna jsou tři naše - jak poznamenala Zuzka, to bude asi
    proto, že mají Švédi ve znaku tři korunky
-   mají tady coop a lídl a v nich mají na váhu v ledničce krevety (Buba
    by měl radost) a lososy
-   losos není oranžový - má lososovou barvu
-   všude jsou kola a cyklostezky, ačkoliv zrovna ten jižní ostrov není
    moc placatý - místní na to ale pečou a prostě si to šlapou všude na
    těch nejvíc nejstarších bicyklech, ať už jedou kamkoliv a v
    jakémkoliv oblečení
-   všechno je uklizeno a uspořádano a pěkně posekáno a je tu čisto...
    teda až na místa, kde čisto není, ale těch moc není
-   sprejeři jsou tady snad jediný okem viditelný pořádný nešvar, ale v
    centru ne
-   je tu milion jeřábů a všude se něco nového staví a opravuje se

Vymysleli jsme, že se projdeme po jižním ostrově (Södermalm) a koukneme
na Stockholm z vyhlídek.

![obrázek]({filename}/images/tumblr_inline_ndjvs1abbk1t36z1g.jpg)

Přestože všechny předpovědi hlásily déšť, začalo znenadání pršet. Tato
pohroma nás zastihla především kolem Mariatorget, kde byla kašna s
Thorem bojujícím s nestvůrami. Jelikož měl vypracovaný zadek, chtěla se
Zuzka pozdržet déle, ale déšť byl příliš silný a toto nově vybudované
pouto brzy přetrhl.

![obrázek]({filename}/images/tumblr_inline_ndjvjg9M771t36z1g.jpg)

![obrázek]({filename}/images/tumblr_inline_ndjvnpf3c21t36z1g.jpg)

![obrázek]({filename}/images/tumblr_inline_ndjvo80jMU1t36z1g.jpg)

Z očividných důvodů máme taky na polovině fotek nějaké kapky a jsou tak
různě rozmazané, ale Thor to vem, aspoň je to autentický.

![obrázek]({filename}/images/tumblr_inline_ndjvqj7gTp1t36z1g.jpg)

![obrázek]({filename}/images/tumblr_inline_ndjvpttI8L1t36z1g.jpg)

Po vycházkách jsme se jeli ubytovat a zjistili jsme, že se nám nedaří
komunikovat s týpkem, u kterého bydlíme. Nakonec jsem u obchůdku, který
měl free wifi (obchůdek asi jako Žabka nebo Brněnka) připojil tablet a
zjistil jsem, že jsem si blbě opsal jeho telefonní číslo. Pak už jsme se
nějak domluvili a připraveni jsme byli vlastně dobře, protože jsme byt
našli úplně sami. Týpek byl celkem OK, docela vtipné povahy, očividně na
nás moc připravený nebyl a nestíhal, ale my nejsme moc nároční, tak je
nám tu vlastně dobře.

Pak jsem akorát musel hacknout router, abych zjistil heslo na wifi,
jelikož to, co jsme dostali vůbec nefungovalo, ale tím dnešní
dobrodružství nejspíš končí a zítra hurá objevovat a fotit a hlavně
nenosit na zádech mega baťoh a nekličkovat mezi kapkama deště :-P
