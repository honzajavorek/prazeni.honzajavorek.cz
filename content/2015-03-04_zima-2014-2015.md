Title: Zima 2014/2015
Date: 2015-03-04 22:05:14
Author: Zuzka


Protože je březen a dlouho nevznikl žádný zápisek, tak tvořím přehled o
uplynulém zimním období. Sněhu jsme si teda letos moc neužili, vrchol žižkovské
nadílky je ale naštěstí zdokumentován do archivu... 

![obrázek]({filename}/images/tumblr_inline_nkpgqsEPZe1t37x0f.jpg)

Abych to vzala popořádku: Vánoce se nesly převážně v duchu Honzova jetlegu,
protože ještě cca 5 dní po příletu ze SF byl celkem nepoužitelný. Trochu za to
mohlo i dlouhé čekání na batoh zaseknutý v Amsterdamu, kvůli kterému jsme šli
ten den pozdě spát. Svátky jsme pak strávili v Tečovicích, kde jsme stihli vidět
(a prospat) Rybovku, zajít do Dobré čajovny, udělat pár procházek po okolí a
zajet na výlet do aquaparku v Uherském Hradišti se zastávkou na Velehradě. Tam
jsme shodou okolností zažili asi největší kosu za celou zimu, i když to na
fotkách nevypadá.  

![obrázek]({filename}/images/tumblr_inline_nkpeib6Na01t37x0f.jpg)

![obrázek]({filename}/images/tumblr_inline_nkpeiprC561t37x0f.jpg)

![obrázek]({filename}/images/tumblr_inline_nkpem5qOUT1t37x0f.jpg)

Potom jsme se přes Olomouc vydali do Brna oslavit námořnický silvestr. Ten se
opravdu vyvedl, jak kostýmy, tak kuchyně byly parádní. O půlnoci jsme pouštěli
lampióny štěstí. Jediné mínusy: Honza ztracen na Kraváku a moje již tradiční
novoroční nevolnost. K nezaplacení!  

![obrázek]({filename}/images/tumblr_inline_nkpemc5H5z1t37x0f.jpg)

![obrázek]({filename}/images/tumblr_inline_nkpeoqSXRq1t37x0f.jpg)

Leden se nesl spíše v duchu nemocí, takže jsme nicmoc zajímavého nepodnikli, ale
měli jsme tu alespoň nějaké návštěvníky. V únoru už to bylo lepší, naplánovali
jsme si týden plný zážitků v Brně, kde nás ubytovali manželia Bakešovci. Nakonec
to bylo hodně deskovkové - Peno nás naučil hrát Le Havre a taky jsme si to v
čajovně rozdali v Osadnících s místním přeborníkem. Já jsem pobyt zakončila
bohužel předčasně kvůli chřipce. :( Honza ještě koučoval workshop Django girls.  

Na Valentýna jsme se dali nějak dopořádku a zvládli jsme v jeden den absolvovat
vsetínský Barcamp ve Zlíně a večer ještě myslivecký ples, kde jsme mimo jiné
obdivovali DJ se stylem ala
[Lionel](https://www.facebook.com/vpredubyznysvzaduparty?fref=ts). Ten nás
oslnil skvělou interpretací písně Ještěže tě lásko mám. Jinak nás ale hudba k
tanci moc nesváděla, vínko bylo naštěstí dobré.  

![obrázek]({filename}/images/tumblr_inline_nkpfknR2tQ1t37x0f.jpg)

Jediný skutečně pražský zážitek se týká víkendové procházky z Libně do Tróje.
Cestou toho bylo k vidění poměrně dost, Libeňský zámeček (radnice), doky, lodě,
protipovodňová vrata, Bílá skála, choroše, bezdomovecké příbytky, mosty, umělý
kanál pro vodní slalom, trojský kůň, zámek Trója a vinice a spousta infocedulí.
Nakonec jsme prošli přes Stromovku k výstavišti a planetáriu a to byl konec
pěkného výletu. 

![obrázek]({filename}/images/tumblr_inline_nkpg9cCb5b1t37x0f.jpg)

![obrázek]({filename}/images/tumblr_inline_nkpgbqbyH61t37x0f.jpg)

![obrázek]({filename}/images/tumblr_inline_nkpgef1cxg1t37x0f.jpg)

![obrázek]({filename}/images/tumblr_inline_nkpgu6jaB41t37x0f.jpg)
