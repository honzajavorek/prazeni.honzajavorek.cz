Title: Z Helsinek do Rigy za 10 dní
Date: 2015-08-29 12:14:41
Author: Zuzka


![obrázek]({filename}/images/tumblr_inline_ntulq1IrH71t37x0f_540.png)

![obrázek]({filename}/images/tumblr_inline_ntt81jgcFF1t37x0f_540.jpg)

Na nějakém serveru sledujícím levné letenky jsem v zimě zahlídla tuhle
vynikající akci a to jsme si samozřejmě nemohli nechat ujít, takže jsme
o několik měsíců poté vyrazili směr Helsinky. Na první dvě noci jsme
měli domluvené ubytko přes airbnb a tam jsme taky z letiště zamířili ve
zcela prázdném (alias privátním) autobuse, samozřejmě s wifi a možností
platit kartou. No a protože už byla tma a pěkně pršelo, ten den jsme
stihli akorát pokec s naší milou hostitelkou. Hezké bylo porovnávání,
kdo je víc odtažitý národ, jestli Češi nebo Finové. :)

![obrázek]({filename}/images/tumblr_inline_ntt9ieg1mf1t37x0f_540.jpg)

![obrázek]({filename}/images/tumblr_inline_ntu96biKDX1t37x0f_540.jpg)

![obrázek]({filename}/images/tumblr_inline_ntu9dsMmtn1t37x0f_540.jpg)

## Helsinky

První ráno v Helsinkách jsme celí natěšení vyrazili pěšmo do centra,
okoukli jsme parky, okolí knihovny a muzea umění, hlavní nádraží, sochy
a fontánky, až jsme se docourali na Market Square na nábřeží, kde jsme
si dali pod zastřešeným stánkem oběd a první finské kafe. No a odtud
jsme se vydali místní MHD lodí na bývalou ostrovní pevnost
[Suomenlinna](https://en.wikipedia.org/wiki/Suomenlinna), která svého
času představovala počtem obyvatel druhé nejlidnatější místo ve Finsku.
Suomenlinnu jsme si díky odpoledním deštíkům vychutnávali v klidu a bez
turistů, což bylo super! Prolezli jsme ostrovy křížem krážem, zajímavé
byly určitě nejstarší finský suchý dok, zaparkovaná ponorka, přehlídka
děl různého stáří a velikostí, “hobití domečky”, nebo i
[kostel](https://en.wikipedia.org/wiki/Suomenlinna_Church), který Finové
po osamostatnění přestavěli z původního pravoslavného k nepoznání.
Prošli jsme se po skalnatém břehu, pozorovali jsme kolem proplouvající
trajekt a představovali si, jak by asi vypadal útok z pevnosti.

![obrázek]({filename}/images/tumblr_inline_ntt8hdVR1Y1t37x0f_540.jpg)

![obrázek]({filename}/images/tumblr_inline_ntt8i6rBXm1t37x0f_540.jpg)

![obrázek]({filename}/images/tumblr_inline_ntu9211dfT1t37x0f_540.jpg)

![obrázek]({filename}/images/tumblr_inline_ntu8yoxUMe1t37x0f_540.jpg)

Z ostrovů jsme se o pár hodin později vrátili lodí zpět na pevninu a
směřovali jsme tentokrát na hlavní náměstí obhlídnout dominantu Helsinek
- zdejší [katedrálu](https://en.wikipedia.org/wiki/Helsinki_Cathedral).
Kromě toho je náměstí zajímavé tím, že se tam dá chytnout free wifi, což
se může hodit. Pak už jsme zabloudili spíš mimo centrum, k pobřeží, kde
jsme se kochali pohledem na moderní byty a záviděli čistotu a funčnost
veřejného prostoru, potkali jsme zaparkované ledoborce, námořnickou minu
a plující kancelář, no a nakonec jsme procházeli kolem mola s lodičkami
všech druhů. Utahaní jak cyp jsme se v závěru dne vydali do čtvrti, o
které nám naše hostitelka vykládala, že to tam v noci žije. Ale asi jsme
nenašli ty správné ulice, protože jsme moc života v této čtvrti
nenalezli, Honza se ale nedal a tak mě umluvil alespoň na longdrink v
místní hospůdce, cenu jsem raději nezjišťovala. :)

![obrázek]({filename}/images/tumblr_inline_ntt95ssYEA1t37x0f_540.jpg)

![obrázek]({filename}/images/tumblr_inline_ntt984AVC71t37x0f_540.jpg)

Druhé ráno v Helsinkách jsme zahájili vynikající snídaní v Cafe Regata,
odkud jsme se vydali přes místní pláž po stezce kolem vody nejdřív k
[Sibeliově
monumentu](https://en.wikipedia.org/wiki/Sibelius_Monument_%28Helsinki%29)
a dále do uliček, které nás dovedly ke [kostelu ve
skále](https://en.wikipedia.org/wiki/Temppeliaukio_Church). Tento kostel
zvenku vypadá velmi nenápadně ale vevnitř oplývá opravdu velmi
netradiční, těžko popsatelnou atmosférou. Původně byl naprojektovaný
jako klasický kostel, ale pak se stavba musela přerušit a zůstalo jen
patro vykutané ve skále, zakryté prosklenou střechou. Naše další kroky
se stočily na místní riviéru, kde to vzhledem k vyletněnému počasí
neskutečně žilo - všichni vyrazili užít si víkendový slunečný den ven.
Riviéra byla delší, než jsme mysleli, takže jsme nakonec rádi popojeli
místní tramvají směrem k našemu ubytku. Čekalo nás totiž balení a odjezd
směr národní park Nuuksio...

![obrázek]({filename}/images/tumblr_inline_ntt9ep1s2h1t37x0f_540.jpg)

![obrázek]({filename}/images/tumblr_inline_ntt9g543IX1t37x0f_540.jpg)

![obrázek]({filename}/images/tumblr_inline_ntu9s1PyNX1t37x0f_540.jpg)
